<?xml version="1.0" encoding="utf-8"?><feed xmlns="http://www.w3.org/2005/Atom" xml:lang="el"><generator uri="https://jekyllrb.com/" version="4.4.1">Jekyll</generator><link href="http://nlholden.github.io/feed.xml" rel="self" type="application/atom+xml" /><link href="http://nlholden.github.io/" rel="alternate" type="text/html" hreflang="el" /><updated>2025-06-21T23:36:59+00:00</updated><id>http://nlholden.github.io/feed.xml</id><title type="html">Holden Caulfield</title><subtitle></subtitle><entry><title type="html">Επεισόδιο #1 - Ολα είναι Τζόγος</title><link href="http://nlholden.github.io/blog/gambling-math/" rel="alternate" type="text/html" title="Επεισόδιο #1 - Ολα είναι Τζόγος" /><published>2025-06-20T00:00:00+00:00</published><updated>2025-06-20T00:00:00+00:00</updated><id>http://nlholden.github.io/blog/%CE%95%CF%80%CE%B5%CE%B9%CF%83%CF%8C%CE%B4%CE%B9%CE%BF#1%20-%20%CE%8C%CE%BB%CE%B1%20%CE%B5%CE%AF%CE%BD%CE%B1%CE%B9%20%CE%A4%CE%B6%CF%8C%CE%B3%CE%BF%CF%82</id><content type="html" xml:base="http://nlholden.github.io/blog/gambling-math/"><![CDATA[<p>Αν έχεις ασχοληθεί με οποιοδήποτε τυχερό παιχνίδι έστω και λίγο μπορεί να έχεις νιώσει ότι όλα είναι εναντίον σου. Έπαιξες το under και μπήκαν 2 γκολ στις καθυστερήσεις, έπαιζες blackjack και o dealer έφερνε συνεχώς 21, είχες χρώμα και ο αντίπαλος έπιασε 2 σερί φύλλα για full house. Χάσιμο χρόνου, είναι όλα στημένα, σε κυνηγάει η γκίνια, είσαι ίσως ο πιο άτυχος άνθρωπος στην γη. Αν έχεις νιώσει έτσι δεν είσαι μόνος.</p>

<p>Τα τελευταία χρόνια έχει παρατηρηθεί μια τεράστια αύξηση στα τυχερά παιχνίδια σε νεαρές ηλικίες στην χώρα μας αλλά και παγκόσμια. Πάρε δέκα 20άρηδες – τουλάχιστον ένας από αυτούς παίζει συστηματικά φρουτάκια, στοίχημα ή ρουλέτα. Οι περισσότεροι ξέρουν, έστω και εμπειρικά, ότι στο τέλος πάντα κερδίζει το καζίνο ή η στοιχηματική. Έχουν «καεί» και πλέον αποφεύγουν κάθε ρίσκο – χωρίς όμως να καταλαβαίνουν πραγματικά πώς και γιατί λειτουργεί έτσι το σύστημα. Έχω βρεθεί σε κοινή παρέα με νέους ανθρώπους που πιστεύουν πως το να επενδύεις στο χρηματιστήριο είναι το ίδιο με το να παίζεις στοίχημα, απλώς επειδή και τα δύο δεν είναι 100% σίγουρα. “Τυχαίο το ένα, τυχαίο και το άλλο”, λένε. Τι να έχεις μέση ετήσια απόδοση 10%, τι να παίξεις ένα «σιγουράκι» στο 1.10 – το ίδιο πράγμα, σωστά;
Αυτή η σύγχυση γύρω από την τυχαιότητα και το ρίσκο δεν είναι τυχαία. Προκύπτει από έναν φόβο που έχουμε, σχεδόν ενστικτωδώς, απέναντι στην αβεβαιότητα. Η λέξη «τζόγος» είναι τόσο φορτισμένη που ακούγεται προσβλητική. Έτσι, φοβόμαστε – και ό,τι φοβόμαστε δεν το αγγίζουμε, κι ό,τι δεν αγγίζουμε δεν το μαθαίνουμε.</p>

<p>Δεν μας κατηγορώ. Από την κατάρρευση του χρηματιστηρίου στις αρχές της χιλιετίας μέχρι τις οικονομικές κρίσεις και την ανασφάλεια των τελευταίων ετών, είναι απολύτως λογικό να είμαστε διστακτικοί. Όμως, τίποτα στη ζωή δεν είναι 100% προβλέψιμο. Κάθε απόφαση που παίρνουμε χωρίς πλήρη πληροφόρηση –δηλαδή σχεδόν όλες μας οι αποφάσεις– είναι ένα ρίσκο. Τζογάρουμε.</p>

<p>Απ’ το τι μάρκα σαπούνι θα αγοράσεις μέχρι το που θα επενδύσεις τα λεφτά σου ή πότε θα προσπαθήσεις να διασχίσεις τον δρόμο όλα είναι αποφάσεις που πρέπει να πάρεις χωρίς να γνωρίζεις με σιγουριά όλες τις πληροφορίες. Δεν ξέρεις αν το σαπούνι έχει αλλεργιογόνα, αν οι μετοχές που θα αγοράσεις θα καταρρεύσουν αύριο ή αν ένα κοπάδι από λυσσασμένους ταύρους σε ποδοπατήσει καθώς περνάς τον δρόμο. Κάθε επιλογή είναι ένα στοίχημα – άλλοτε μικρό, άλλοτε μεγάλο. Και όσο καλύτερα καταλαβαίνεις το ρίσκο, τόσο καλύτερες αποφάσεις παίρνεις.</p>

<p>Με λένε Holden και σήμερα θα προσπαθήσουμε να βάλουμε σε τάξη το χάος της τυχαιότητας. Στόχος μου είναι να σε βοηθήσω να καταλάβεις τι είναι πραγματικά το ρίσκο, πώς λειτουργεί η τυχαιότητα και πώς μπορούμε να τα αντιμετωπίσουμε με λογική και γνώση – όχι με δεισιδαιμονίες ή αυταπάτες. Θα εξηγήσουμε έννοιες όπως «η μάνα πάντα κερδίζει» και την περίφημη “γκανιότα” με επιστημονικό τρόπο και θα δούμε πώς κάποιοι επαγγελματίες όχι μόνο δεν φοβούνται την τυχαιότητα, αλλά τη χρησιμοποιούν προς όφελός τους. Πάμε να ξεκινήσουμε.</p>

<h2 class="text-2xl font-bold my-6">Η Φλίπα</h2>

<p>Ας παίξουμε ένα παιχνίδι που όλοι μας λίγο πολύ γνωρίζουμε, κορώνα γράμματα. Θα βάλουμε και οι δύο από 10 ευρώ, εγώ διαλέγω κορώνα και εσύ γράμματα. Ο νικητής παίρνει τα 20 ευρώ και ο χαμένος χάνει τα λεφτά του. Υπάρχει ένα πρόβλημα ωστόσο, το νόμισμα που θα χρησιμοποιώ τυχαίνει να έρχεται κορώνα 51% των φορών (έναντι του 50% που θα ήταν το αναμενόμενο) χωρίς να το ξέρεις. Λίγο άδικο ε; Το συγκεκριμένο παιχνίδι θα αποτελέσει τον πυρήνα της θεωρίας που θα αναπτύξουμε αλλά πρωτού μπλέξουμε με μαθηματικά ας εξετάσουμε πειραματικά τι συμβαίνει. Θα προσομοιώσουμε το παιχνίδι 100 φορές και θα δούμε τα αποτελέσματα του κάθε παίκτη στο τέλος.</p>

<div class="flex justify-center my-6">
  <img src="/graphics/episode_1/heads_win.gif" alt="head win 100 tosses" />
</div>

<p>Κοιτάζοντας τα αποτελέσματα παρατηρούμε τα εξής. Σε κάθε χρονική στιγμή όσο κερδισμένος είμαι εγώ τόσο χαμένος είσαι εσύ και αντίστροφα. Αυτό δεν μας εκπλήσσει ιδιαίτερα, σε κάθε ρίψη το κέρδος του νικητή προκύπτει απ’ την χασούρα του ηττημένου. Στην θεωρία παιγνίων τέτοιου είδους παιχνίδια λέγονται μηδενικού αθροίσματος και θα μας απασχολήσουν ιδιαίτερα σε επόμενα επεισόδια. Ας μην ξεφεύγουμε ωστόσο, τι άλλο μπορούμε να δούμε επί τόπου σε αυτό το γράφημα; Πληρώθηκα άπειρα διαλέγοντας κορώνα, το κέρδος μου είναι της τάξης των  και αντίστοιχα η χασούρα σου είναι [όσο λέει το γράφημα]. Οκ θα πεις, περίπου 50/50 είναι κάποιες φορές θα κερδίζω εγώ κάποιες εσύ και θα χεις δίκιο. Δεν είναι απίθανο να κερδίσεις παρόλο που βρίσκεσαι σε μειονεκτική θέση. Να ένα παράδειγμα μιας προσωμοίωσης όπου ο παίκτης που διάλεξε γράμματα κατέληξε κερδισμένος μετά από 100 ρίψεις:</p>

<div class="flex justify-center my-6">
  <img src="/graphics/episode_1/heads_loss.gif" alt="head loss 100 tosses" />
</div>

<p>Η παραπάνω παρατήρηση γεννάει και τα πρώτα ερωτήματα, αν παίξουμε αυτό το παιχνίδι 100 φορές, πόσο πιθανό είναι να βγεις κερδισμένος; Και κατά μέσο όρο, μετά από 100 ρίψεις πόσο κερδισμένος/χαμένος θα είσαι;</p>

<h2 class="text-2xl font-bold my-6">Ο ελέφαντας στο δωμάτιο</h2>

<p>Το έφερα απ’ εδώ κι απ’ εκεί μέχρι τώρα αλλά ήρθε η ώρα να μιλήσουμε για πιθανότητες. Σίγουρα όλοι έχουμε ακούσει τη λέξη «πιθανότητα» πολλές φορές, ξέρουμε ότι ένα κέρμα έρχεται 50% κορώνα, ότι ένα ζάρι έρχεται 1 στις 6 άσσος. Έχουμε μια διαίσθηση για τον κόσμο της τυχαιότητας. Μιας και η έννοια της πιθανότητας θα είναι το βασικό εργαλείο που θα χρησιμοποιούμε θα την αποσαφηνίσουμε εδώ.</p>

<p>Όταν εκτελούμε ένα τυχαίο πείραμα υπάρχουν πολλά διαφορετικά σενάρια που μπορεί να συμβούν (τυχαίο είναι εξ’ άλλου). Ρίχνουμε ένα ζάρι, το αποτέλεσμα μπορεί να είναι από 1 μέχρι 6. Το σύνολο όλων αυτών των πιθανών αποτελεσμάτων ονομάζεται δειγματικός χώρος και συμβολίζεται με το ελληνικό γράμμα $\Omega$. Στο παράδειγμα με το ζάρι θα λέγαμε πως $\Omega = \{1,2,3,4,5,6\}$. Τα ενδεχόμενα τώρα του τυχαίου πειράματος θέλω να τα σκεφτείς σαν όλα τα πιθανά στοιχήματα που μπορείς να βάλεις. Μπορώ να ποντάρω ότι το ζάρι θα έρθει άσσος, ή μπορεί να ποντάρω πως το ζάρι θα έρθει ζυγός αριθμός, ή μπορεί να ποντάρω πως το ζάρι θα έρθει από 1 μέχρι 3 ή οτιδήποτε άλλο μπορώ να φανταστώ. Όλα αυτά είναι ενδεχόμενα του τυχαίου πειράματος. Αν μαζέψουμε όλα τα ενδεχόμενα μαζί (τα οποία είναι ομολογουμένως πάρα πολλά για να τα γράψουμε αναλυτικά εδώ) φτιάχνουμε τον λεγόμενο χώρο ενδεχομένων που συμβολίζεται πολλές φορές ως \(\mathcal{F}\).</p>

<p>Η πιθανότητα τώρα \(P\) είναι απλά ένας μηχανισμός που δίνει σε αυτά τα ενδεχόμενα ένα σκορ ανάλογα με το πόσο συχνά περιμένουμε να συμβούν. Το σκορ αυτό είναι ένας αριθμός απ’ το 0 εώς το 1 (πολλές φορές συμβολίζουμε την πιθανότητα ποσοστιαία, δηλαδή για παράδειγμα 50%=0.5). Αυτό είναι και η πρώτη απαίτηση που έχουμε γι’ αυτόν τον μηχανισμό, θέλουμε η πιθανότητα να μην είναι αρνητική. Μαθηματικά θα εκφράζαμε το παραπάνω ως:</p>

\[\begin{equation}
P(E) \geq 0, \forall E \in \mathcal{F} \\
\end{equation}\]

<p>Δηλαδή, για κάθε πιθανό πράγμα που μπορεί να συμβεί (\(\forall E \in \mathcal{F}\)) η πιθανότητα αυτού του ενδεχομένου θέλουμε να είναι απο 0 και πάνω ($P(E) \geq 0$).</p>

<p>Τα ενδεχόμενα που συμβαίνουν πιο συχνά παίρνουν μεγαλύτερο σκορ και τα ενδεχόμενα που συμβαίνουν πιο σπάνια μικρότερο. Για παράδειγμα, θα περιμένα η πιθανότητα το ζάρι να έρθει ζυγός αριθμός να είναι μεγαλύτερη απ’ την πιθανότητα το ζάρι να έρθει 2. Ποιό είναι το ενδεχόμενο που συμβαίνει πιο συχνά από κάθε άλλο; Το ζάρι να έρθει οτιδήποτε από 1 μέχρι 6. Είμαστε 100% σίγουροι ότι αυτό θα συμβεί, μαθηματικά θα λέγαμε:</p>

\[\begin{equation}
P(\{1,2,3,4,5,6\}) = 1
\end{equation}\]

<p>Ή αλλιώς:</p>

\[\begin{equation}
P(\Omega) = 1
\end{equation}\]

<p>Πιο απλά, αν ρίξουμε το ζάρι σίγουρα θα έρθει κάποιος αριθμός από 1 εώς 6. 100% ή αλλίως με πιθανότητα 1.</p>

<p>Η τελευταία απαίτηση που θα έχουμε απ’ τον μηχανισμό αυτόν είναι λίγο πιο σύνθετη. Ας σκεφτούμε ότι θέλουμε να βρούμε την πιθανότητα το ζάρι να έρθει ζυγός. Αυτό δεν είναι παρά η πιθανότητα το ζάρι να έρθει 2 ή 4 ή 6. Θα ήταν λογικό να φανταστούμε λοιπόν ότι η πιθανότητα να φέρουμε ζυγό αριθμό στο ζάρι θα ήταν η πιθανότητα να φέρουμε 2 + την πιθανότητα να φέρουμε 4 + την πιθανότητα να φέρουμε 6. Δηλαδή:</p>

\[\begin{equation}
P(\text{Ζυγός}) = P(\{2,4,6\}) = P(2) + P(4) + P(6)
\end{equation}\]

<p>Γενικότερα, αν έχουμε κάποια ενδεχόμενα τα οποία δεν μπορούν να συμβούν ταυτόχρονα (δεν μπορούμε να φέρουμε 2 και 6 ταυτόχρονα σε μια ζαρία), η πιθανότητα να συμβεί έστω και ένα απ’ αυτά είναι το άθροισμα των πιθανοτήτων αυτών των ενδεχομένων. Μαθηματικά θα γράφαμε:</p>

\[P( \cup_{i=1}^{+\infty} E_i ) = \sum_{i=1}^{+\infty} P(E_i)\]

<p>Αυτό είναι όλο, η πιθανότητα είναι ένας μηχανισμός που αποδίδει ένα σκορ σε κάθε τι που μπορεί να συμβεί και έχει μόλις 3 ιδιότητες. Οι ιδιότητες αυτές αποτελούν την <a href="https://en.wikipedia.org/wiki/Probability_axioms">αξιωματική θεμελίωση της πιθανότητας</a> απ’ τον Kolmogorov και συνοψίζονται παρακάτω:</p>

\[\begin{gather*}
    P(E) \geq 0, \forall E \in \mathcal{F} \\
    P(\Omega) = 1 \\
    P( \cup_{i=1}^{+\infty} E_i ) = \sum_{i=1}^{+\infty} P(E_i), \text{αν για κάθε i, j: } E_i \cap E_j = \emptyset 
\end{gather*}\]

<p>Έχοντας πει τα παραπάνω, όταν μιλάμε για πιθανότητες θέλω να σκέφτεσαι ποσοστά. Όταν λέμε πως η πιθανότητα ένα ζάρι να έρθει άσσος είναι 1/6, εννοούμε πως αν ρίξουμε το ζάρι 600 φορές, περίπου 100 απ’ αυτές θα φέρει άσσο. Αυτή η ερμηνεία λέγεται συχνιστική (frequentist) και είναι η πιο απλή και κοινή προσέγγιση. Υπάρχουν και άλλες ερμηνείες της πιθανότητας – που σε κάποιες περιπτώσεις είναι πιο χρήσιμες – αλλά για την ώρα, θα σκεφτόμαστε τις πιθανότητες με βάση τη συχνότητα: ως το ποσοστό εμφάνισης ενός ενδεχομένου σε πολλές επαναλήψεις.</p>

<h2 class="text-2xl font-bold my-6">Προσεγγίζοντας την Χασούρα</h2>

<p>Ας εφαρμόσουμε το παραπάνω στο παιχνίδι μας ώστε να δούμε πόσο πιθανό είναι αν διαλέγουμε γράμματα να βγούμε κερδισμένοι μετά από 10, 100, 1000, … ρίψεις. Αυτή την πιθανότητα μπορούμε να την υπολογίσουμε ακριβώς, ωστόσο ο υπολογισμός απαιτεί εργαλεία που δεν μας είναι ακόμα διαθέσιμα, υπομονή.</p>

<p>Αντι να υπολογίσουμε την πιθανότητα με ακρίβεια λοιπόν θα προσομοιώσουμε το παιχνίδι πολλές φορές. Θα παίξουμε 100 ρίψεις ξανά και ξανά και θα μετρήσουμε πόσες φορές στο τέλος των 100 επαναλήψεων βγήκαμε κερδισμένοι παίζοντας γράμματα.</p>

<p>[διάγραμμα εδώ]</p>

<h2 class="text-2xl font-bold my-6">Expected Value</h2>

<p>Γνωρίζουμε πλέον πόσο πιθανό είναι να βγούμε κερδισμένοι ή χαμένοι μετά από πολλές επαναλήψεις ενός παιχνιδιού. Είδαμε ότι, παίζοντας γράμματα σε ένα νόμισμα που φέρνει κορώνα με πιθανότητα 51%, έχουμε ένα μικρό μειονέκτημα – μόλις 1%. Κι όμως, όσο περισσότερες φορές παίζουμε, τόσο μικραίνει η πιθανότητα να βγούμε κερδισμένοι. Ξέρουμε λοιπόν ότι κατά πάσα πιθανότητα θα χάσουμε. Αλλά πόσο θα χάσουμε; 1 ευρώ; 10; το σπίτι μας;
Για να απαντήσουμε, ας δούμε έναν υπολογισμό.
Αν παίξουμε 100 φορές, περιμένουμε — κατά προσέγγιση — να φέρουμε κορώνα 51 φορές και γράμματα 49 φορές. Εννοείται πως στην πράξη δεν θα είναι ακριβώς έτσι, αλλά μας αρκεί για τον υπολογισμό.</p>

\[\begin{gather*}
\text{Κορώνα}: 51 × 10 \text{€} = 510 \text{€} \\

\text{Γράμματα}: 49 × (–10 \text{€}) = –490 \text{€} \\


\text{Συνολικό κέρδος}: 20 \text{€} \\


\text{Κέρδος ανά ρίψη}: 20 \text{€} / 100 = 0,20 \text{€}

\end{gather*}\]

<p>Τι εννοούμε όταν λέμε ότι το κέρδος μας είναι 20 λεπτά ανά ρίψη; Υπάρχει περίπτωση να κερδίσουμε μια ρίψη νομίσματος και να ανταμειφθούμε με ακριβώς 20 λεπτά; Προφανώς και όχι. Κάθε φορά είτε κερδίζουμε είτε χάνουμε 10 ευρώ. Αυτό που εννοούμε λέγοντας ότι βγάζουμε 20 λεπτά ανά ρίψη είναι πως αν παίξουμε αυτό το παιχνίδι πάρα πολλές φορές, κατά μέσο όρο το κέρδος ανά ρίψη που θα έχουμε θα είναι 20 λεπτά.</p>

<p>Αυτή η ιδέα είναι η καρδιά της θεωρίας πιθανοτήτων: ο μέσος όρος των αποτελεσμάτων ενός τυχαίου πειράματος όταν το επαναλαμβάνεις πολλές φορές. Αυτή είναι η αναμενόμενη τιμή (expected value).</p>

<p>Ας την γράψουμε επίσημα:</p>

\[\begin{equation}
    \text{Μέσο Κέρδος}=P(\text{Κέρδος}) \cdot \text{Κέρδος}+ P(\text{Χασούρα}) \cdot \text{Ζημία}

\end{equation}\]

<p>Στο παράδειγμά μας έχουμε:</p>

\[\begin{equation}
EV=0.51 * 10 + 0.49 * (−10)=5,1−4,9=+0,20 \text{€ ανά ρίψη}
\end{equation}\]

<p>Η μέση τιμή (EV) είναι το βασικό εργαλείο για να αξιολογείς το ρίσκο, αν το να ρισκάρεις εδώ αξίζει τον κόπο. Όταν το EV είναι θετικό, λέμε ότι το στοίχημα είναι +EV – περιμένεις να κερδίσεις μακροπρόθεσμα. Αν είναι αρνητικό, είναι –EV — θα χάνεις στο βάθος του χρόνου. Εδώ, ποντάροντας κορώνα έχουμε +EV. Ποντάροντας γράμματα, –EV.</p>

<p>Παρατηρούμε κάτι σημαντικό: όταν η πιθανότητα είναι ακριβώς 50%, το EV είναι 0. Το παιχνίδι είναι “τίμιο” — άλλοτε κερδίζεις, άλλοτε χάνεις, και σε πολλές επαναλήψεις μάλλον θα είσαι κοντά στο μηδέν. Όμως, ακόμα και μια μικρή απόκλιση από το 50%, όπως το 51% εδώ, αρκεί για να δημιουργήσει σταθερό πλεονέκτημα ή ζημία αν το παιχνίδι επαναληφθεί πολλές φορές.</p>

<p>Αυτό που παρατηρούμε – ότι το μέσο κέρδος πλησιάζει ένα συγκεκριμένο νούμερο όσο παίζουμε πολλές φορές – δεν είναι τυχαίο. Είναι μια γενική αρχή που ισχύει σε όλα τα τυχαία φαινόμενα: όσο περισσότερες επαναλήψεις κάνεις, τόσο πιο κοντά συγκλίνεις στην αναμενόμενη τιμή.</p>

<p>Συνεπώς, αν βρίσκεσαι σε μια κατάσταση με θετική αναμενόμενη τιμή (+EV), σε συμφέρει να συνεχίσεις να παίζεις όσο περισσότερο γίνεται. Δεν έχει σημασία αν ήσουν άτυχος στις πρώτες 10 ή 100 ρίψεις — αν συνεχίσεις, με μαθηματική βεβαιότητα στο τέλος θα είσαι κερδισμένος.</p>

<p>Πιο αυστηρά: η πιθανότητα να είσαι χαμένος, όσο ο αριθμός των παιχνιδιών τείνει στο άπειρο, είναι μηδέν.
Αντίστροφα, σε μια αρνητική EV κατάσταση, όσο συνεχίζεις να παίζεις, τα χρήματά σου θα μειώνονται σταθερά, μέχρι να τα χάσεις όλα — και αυτό θα συμβεί με μαθηματική βεβαιότητα, αν συνεχίσεις για πάντα.</p>

<h2 class="text-2xl font-bold my-6">Adverse Selection</h2>

<p>Θα μιλήσουμε αναλυτικά για το adverse selection σε επόμενα επεισόδια. Αλλά επειδή μιλήσαμε για EV θεωρώ πως πρέπει να έχει την τιμητική του. Φαντάσου το ακόλουθο σενάριο:</p>

<p>Παίζεις μπιλιάρδο και είσαι σχετικά καλός. Υπολογίζεις ότι μπορείς να κερδίσεις το 90% των παικτών σε ένα τυχαίο μαγαζί. Πας λοιπόν σε ένα μπιλιαρδάδικο, και κάποιος σου προτείνει να παίξετε ένα ματς για 10 ευρώ. Κάνεις την «σωστή» σκέψη:</p>

<blockquote class="italic text-gray-400 border-l-4 border-gray-600 pl-4 my-6">
    "Έχω 90% πιθανότητα να κερδίσω, συνεπώς $0.9 \cdot 10 + 0.1 \cdot (–10) = +8$ ευρώ. Ξεκάθαρα +EV, παίζουμε!"
</blockquote>

<p>Λάθος.</p>

<p>Το λάθος δεν είναι στα μαθηματικά σου — είναι στην υπόθεση. Το γεγονός ότι αυτός ο παίκτης ήρθε να σου προτείνει στοίχημα δεν σημαίνει ότι είναι ένα τυχαίο μέλος του πληθυσμού, όπου έχεις 90% πιθανότητα να κερδίσεις. Το πιθανότερο είναι πως σε παρακολούθησε, σε ζύγισε, και πιστεύει ότι έχει πλεονέκτημα απέναντί σου. Αν δεν πίστευε ότι μπορεί να σε κερδίσει πάνω από 50% των φορών, δεν θα σου έκανε καν την πρόταση.</p>

<p>Μπορεί να είναι απλώς κάποιος απελπισμένος τζογαδόρος; Ναι, υπάρχει αυτή η πιθανότητα — αλλά είναι μικρή. Η ορθολογική σου στάση σε κάθε τέτοια πρόταση πρέπει να είναι:</p>

<p>«Γιατί αυτός θέλει να κάνει αυτό το στοίχημα μαζί μου;»</p>

<p>Σχεδόν πάντα η απάντηση είναι: «Επειδή θεωρεί ότι έχει πλεονέκτημα».</p>

<p>Αντίστοιχα, όταν μπαίνεις σε ένα καζίνο και βλέπεις πολλά διαθέσιμα παιχνίδια, αναρωτήσου: υπάρχει περίπτωση κάποιο απ’ αυτά να είναι θετικά προσδοκώμενο για σένα; Όχι. Αν ήταν, δεν θα υπήρχε. Ολόκληρο το μοντέλο λειτουργίας του καζίνο βασίζεται στο γεγονός ότι όλα τα παιχνίδια είναι –EV για τον παίκτη.</p>

<p>Μπορεί να τύχει να κερδίσεις; Φυσικά. Μπορεί να περάσεις καλά για λίγο; Βεβαίως. Αλλά το σύστημα είναι φτιαγμένο έτσι ώστε, όσο παίζεις, να χάνεις. Και όταν αρχίσουν να σου προσφέρουν δωρεάν φαγητό, ποτά, δωμάτια ή free spins — μάντεψε. Δεν είναι φιλοξενία. Είναι παγίδα. Θέλουν να μείνεις εκεί ακριβώς που είσαι.</p>

<p>Στη θάλασσα έχει πολλά ψάρια. Αλλά αν πέσεις στον ωκεανό με ανοιχτές πληγές, τα μόνα ψάρια που θα σε πλησιάσουν… θα είναι καρχαρίες.</p>

<p>Λέγοντας όλα αυτά λογικά θα σκέφτεσαι πως πιό πιθανό είναι κάποιος να δεχτεί να του κόψεις τα πόδια παρά να στρίψει το νόμισμα με μειονέκτημα. Ακόμα και αν το νόμισμα ήταν δίκαιο, θα έλεγαν: «Δεν έχει νόημα να παίζω αν το κέρδος είναι μηδέν». Και σωστά — αν το EV είναι μηδέν, δεν υπάρχει λόγος να ασχοληθείς.</p>

<p>Αλλά σκέψου το εξής: αν σου έλεγα ότι εγώ έχω πλεονέκτημα — ότι το νόμισμα είναι πειραγμένο υπέρ μου — θα έπρεπε να το παίξεις;</p>

<p>Η λογική λέει όχι. Αν κάτι είναι –EV για σένα, δεν το παίζεις. Το αποφεύγεις.</p>

<p>Και όμως, στην πραγματικότητα αυτό συμβαίνει συνεχώς. Οι άνθρωποι μπαίνουν καθημερινά σε καταστάσεις με αρνητική αναμενόμενη τιμή — και συχνά το κάνουν χωρίς καν να το καταλαβαίνουν.</p>

<h2 class="text-2xl font-bold my-6">Ρουλέτα</h2>

<p>Ποιος δεν έχει παίξει ρουλέτα έστω και μία φορά; Ακόμα κι εγώ, που μιλάω τόση ώρα για EV και πιθανότητες, έχω βρεθεί σε καζίνο με φίλους και έχω παίξει — ενώ ήξερα ότι είμαι σε μειονεκτική θέση.
Αν έχεις πάει ποτέ σε καζίνο, θα έχεις δει τον κόσμο γύρω από το τραπέζι της ρουλέτας να παίζει διάφορα «συστήματα», να μοιράζει τις μάρκες του με συγκεκριμένο τρόπο, να ποντάρει στα «ορφανά» (ακόμα δεν ξέρω τι είναι αυτό). Όλοι ψάχνουν τη μαγική στρατηγική που θα τους κάνει να τα “μαζέψουν”. Υπάρχουν ακόμα και οθόνες που δείχνουν τους hot αριθμούς — κάτι που πάντα θεωρούσα παραπλανητικό. Όχι ότι τα καζίνο είναι υπόδειγμα ηθικής, μάλλον το αντίθετο, αλλά ακόμα και γι’ αυτά, το συγκεκριμένο μου φαινόταν πάντα too low.</p>

<p>Πάμε λοιπόν να δούμε τη ρουλέτα με βάση τα μαθηματικά. Ξεκινάμε με την απλή παραλλαγή: κόκκινο ή μαύρο.  Για όσους είστε φυσιολογικοί άνθρωποι και δεν ξέρετε ακριβώς πως δουλεύει η ρουλέτα εξηγώ σύντομα:
Η ευρωπαϊκή ρουλέτα έχει 37 αριθμούς — από το 0 έως το 36. Οι 18 είναι μαύροι, οι άλλοι 18 κόκκινοι και το 0 είναι πράσινο. Στην αμερικανική ρουλέτα υπάρχει επιπλέον και το 00, αλλά προς το παρόν μένουμε στην ευρωπαϊκή.
Το παιχνίδι είναι απλό: ο γκρουπιέρης ρίχνει τη μπίλια, εσύ ποντάρεις αν θα κάτσει σε κόκκινο ή μαύρο. Αν μαντέψεις σωστά, διπλασιάζεις το στοίχημά σου. Αν όχι, το χάνεις.</p>

<p>Ας υπολογίσουμε το EV του να ποντάρεις 10 ευρώ στο μαύρο:</p>

\[\begin{equation}
EV_{\text{Μαύρο}} = \frac{18}{37} \cdot 10 + \frac{19}{37} \cdot (-10) = -\frac{10}{37} = 0.27
\end{equation}\]

<p>Για κάθε δεκάρικο που παίζουμε λοιπόν περιμένουμε να χάσουμε 27 λεπτά. Το ζερό είναι αυτό που κάνει τη ζημιά: χωρίς αυτό, το παιχνίδι θα ήταν break-even. Με αυτό, όμως, έχεις αρνητική αναμενόμενη τιμή — χάνεις κατά μέσο όρο περίπου 27 λεπτά για κάθε 10 ευρώ που ποντάρεις. Αυτό είναι χειρότερο ακόμα και από το παιχνίδι με το νόμισμα που αναλύσαμε νωρίτερα, όπου το EV ήταν –0,20 ευρώ.</p>

<p>Οπότε, μήπως συμφέρει να ποντάρεις σε μεμονωμένους αριθμούς;</p>

<p>Εξηγώ σύντομα πως δουλεύει το ποντάρισμα σε μεμονωμένους αριθμούς: αν ποντάρεις 10 ευρώ σε έναν αριθμό (π.χ. το 6) και αυτός βγει, κερδίζεις 36 φορές το στοίχημά σου. Δηλαδή 360 ευρώ συνολικά, εκ των οποίων 350 είναι καθαρό κέρδος (αφαιρώντας τα 10 που έβαλες). Η πιθανότητα να πετύχεις το σωστό νούμερο είναι 1/37. Άρα το EV είναι:</p>

\[\begin{equation}
EV_{\text{αριθμός}} = \frac{1}{37} \cdot 350 + \frac{36}{37} \cdot (-10) = -\frac{10}{37} = -0.27
\end{equation}\]

<p>Ακριβώς το ίδιο EV με το κόκκινο-μαύρο. Στην πραγματικότητα, ό,τι και να παίξεις — μονά, ζυγά, δωδεκάδες, στήλες, «ορφανά» — το EV σου θα είναι πάντα \(–\frac{1}{37}\) του πονταρίσματος.</p>

<p>Την επόμενη φορά λοιπόν που θα σκέφτεσαι να παίξεις τα «ορφανά», να θυμάσαι: το καζίνο τρίβει τα χέρια του. Δεν τους νοιάζει τι θα διαλέξεις. Ξέρουν ήδη ότι μαθηματικά θα χάσεις — το μόνο που περιμένουν είναι να συνεχίσεις να παίζεις.</p>

<h2 class="text-2xl font-bold my-6">Utility Theory</h2>

<p>Παρόλο που μέσα σε δύο προτάσεις μπορούμε να αποδείξουμε πως η ρουλέτα είναι ένα μαθηματικά κακό στοίχημα για τον παίκτη, τα τραπέζια της είναι πάντα γεμάτα. Σύμφωνα με [πηγές], το ημερήσιο τζίραρισμα ενός καζίνο μόνο από τη ρουλέτα είναι κατά μέσο όρο [εδώ νούμερο]. Γιατί όμως συμβαίνει αυτό;</p>

<p>Ένα μέρος των παικτών απλώς δεν γνωρίζει ότι η ρουλέτα είναι ένα παιχνίδι στο οποίο θα χάνουν μακροπρόθεσμα. Θυμάμαι σε μια συζήτηση με έναν συνάδελφο, μου έλεγε ότι υπάρχουν online καζίνο που προσφέρουν και Ευρωπαϊκή και Αμερικανική ρουλέτα, και αρκετοί παίκτες επιλέγουν την Αμερικανική. Αν δεν σου είναι προφανές γιατί αυτή είναι η χειρότερη επιλογή… το αφήνω σαν άσκηση. Αν είσαι ένας απ’ αυτούς, καλώς ήρθες. Αυτό το post ήταν για σένα, και ελπίζω να σε βοήθησε έστω και λίγο.</p>

<p>Ένα άλλο κομμάτι είναι άνθρωποι με πρόβλημα εθισμού. Άτομα που χρειάζονται βοήθεια και δεν μπορούν να ελέγξουν τη συμπεριφορά τους. Κάποιοι ίσως πιστεύουν ότι “ήρθε η ώρα τους”, πως το σύμπαν/ο Θεός/το κάρμα τούς χρωστάει, κι ότι μετά από τόσες ήττες, η νίκη είναι βέβαιη.</p>

<p>Αλλά θέλω να πιστεύω ότι αυτοί δεν είναι η πλειοψηφία. Οι περισσότεροι παίκτες πιθανώς παίζουν αραιά και που, γνωρίζοντας ότι μάλλον θα χάσουν. Ίσως πάνε στο καζίνο με την παρέα τους στις γιορτές ή σε κάποια ιδιαίτερη περίσταση. Και αυτό είναι απόλυτα ΟΚ.
Πολλά πράγματα στη ζωή είναι αρνητικής αναμενόμενης αξίας (–EV). Το να πάρεις μια μπύρα σε ένα μπαρ, για παράδειγμα, είναι –EV: θα την πλήρωνες φθηνότερα στο σούπερ μάρκετ ή θα μπορούσες να τη φτιάξεις μόνος σου. Όμως το utility –η ευχαρίστηση, η εμπειρία, η κοινωνικότητα– συχνά υπερισχύει του οικονομικού κόστους.</p>

<p>Με την ίδια λογική, αν περνάς καλά παίζοντας λίγα λεφτά στη ρουλέτα ή στο στοίχημα, και έχεις πλήρη επίγνωση ότι το πιθανότερο είναι να χάσεις – δεν υπάρχει κανένα πρόβλημα. Δεν είναι ο τρόπος που εγώ προσωπικά θα διάλεγα για να διασκεδάσω, αλλά η διασκέδαση είναι κάτι εντελώς υποκειμενικό. Εφόσον δεν έχεις αυταπάτες, τι να τα δίνεις σε ποτά, τι στη ρουλέτα.</p>

<p>Η θεωρία που περιγράφει το πώς ένας ορθολογικός παίκτης μπορεί να επιλέξει κάτι που έχει χαμηλότερο EV αλλά μεγαλύτερο προσδοκώμενο όφελος (expected utility) λέγεται Expected Utility Theory. Είναι ένα από τα πιο σημαντικά εργαλεία στη θεωρία παιγνίων και στα οικονομικά της αβεβαιότητας, και θα μας απασχολήσει εκτενώς σε επόμενα επεισόδια.</p>

<h2 class="text-2xl font-bold my-6">Πριν το Τέλος</h2>

<p>Αν έφτασες μέχρι εδώ, έχεις ήδη αποκτήσει ένα πολύτιμο εργαλείο για να αξιολογείς ριψοκίνδυνες αποφάσεις: την αναμενόμενη τιμή. Όταν γνωρίζεις τις πιθανότητες όλων των ενδεχομένων – όπως στη ρουλέτα ή στο απλό πείραμα με το νόμισμα – μπορείς, με απόλυτη ακρίβεια, να πεις αν μια απόφαση έχει θετικό ή αρνητικό προσδοκώμενο αποτέλεσμα. Δηλαδή, αν πετάς τα λεφτά σου ή όχι.</p>

<p>Τι γίνεται όμως αν δεν ξέρεις τις πιθανότητες; Τι γίνεται αν νομίζεις ότι το νόμισμα είναι δίκαιο, ενώ στην πραγματικότητα δεν είναι; Ακόμα και μετά από πολλές δοκιμές, θα ήταν πολύ δύσκολο να το καταλάβεις – και ακόμα πιο δύσκολο να είσαι σίγουρος. Θα μιλήσουμε εκτεταμμένα γι’ αυτό όταν μελετήσουμε τον έλεγχο υποθέσεων και τα στατιστικά συμπεράσματα.</p>

<p>Στο επόμενο επεισόδιο, θα ασχοληθούμε με πιο ρεαλιστικά σενάρια, όπου οι πιθανότητες δεν είναι δεδομένες εξ αρχής. Θα μιλήσουμε για το αθλητικό στοίχημα, αλλά και τις πιο εξελιγμένες μορφές του: τα predictions markets. Θα συζητήσουμε για variance και EV trade-offs καθώς και για το κριτήριο Kelly. Θα εξηγήσουμε την έννοια του Risk Neutral Pricing και το Time Value of Money. Θα εξηγήσουμε πώς λειτουργούν πλατφόρμες όπως η Kalshi, το Polymarket και το Betfair, τι είναι το market making και αν μπορεί να είναι πραγματικά κερδοφόρο το να παρέχεις ρευστότητα σε τέτοιες αγορές.</p>

<p>Σ’ ευχαριστώ για την προσοχή σου. Ήμουν ο Holden, και μέχρι την επόμενη φορά… Καλή τύχη<sup>™</sup>.</p>]]></content><author><name></name></author><summary type="html"><![CDATA[Αν έχεις ασχοληθεί με οποιοδήποτε τυχερό παιχνίδι έστω και λίγο μπορεί να έχεις νιώσει ότι όλα είναι εναντίον σου. Έπαιξες το under και μπήκαν 2 γκολ στις καθυστερήσεις, έπαιζες blackjack και o dealer έφερνε συνεχώς 21, είχες χρώμα και ο αντίπαλος έπιασε 2 σερί φύλλα για full house. Χάσιμο χρόνου, είναι όλα στημένα, σε κυνηγάει η γκίνια, είσαι ίσως ο πιο άτυχος άνθρωπος στην γη. Αν έχεις νιώσει έτσι δεν είσαι μόνος.]]></summary></entry></feed>