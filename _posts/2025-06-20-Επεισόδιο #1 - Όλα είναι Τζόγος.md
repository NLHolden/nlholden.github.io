---
layout: post
title: "Επεισόδιο #1 - Ολα είναι Τζόγος"
date: 2025-06-20
permalink: /blog/gambling-math/
summary: |
  Ποτέ δεν θα είσαι σίγουρος για τίποτα, κάθε απόφαση που παίρνεις εμπεριέχει αβεβαιότητα. Αυτό δεν σημαίνει πως είσαι στο έλεος της τύχης.
  Υπάρχουν εργαλεία, υπάρχει μέθοδος. Υπάρχει τρόπος να πάρεις σωστές αβέβαιες αποφάσεις, όσο όλοι γύρω σου ρίχνουν ζάρια και προσεύχονται. \
  Αν θες να μάθεις πώς να βλέπεις καθαρά εκεί που οι άλλοι βλέπουν τύχη, συνέχισε να διαβάζεις.

---

Αν έχεις ασχοληθεί με τυχερά παιχνίδια — έστω και λίγο — ίσως ένιωσες πως όλα είναι εναντίον σου. Έπαιξες under και μπήκαν δύο γκολ στις καθυστερήσεις. Στο blackjack, ο dealer έφερνε διαρκώς 21. Είχες χρώμα και ο αντίπαλος έπιασε 2 σερί φύλλα για full house. Εκείνη τη στιγμή, όλα μοιάζουν άδικα. Στημένα. Σαν να σε κυνηγάει η γκίνια. Σαν να είσαι ο πιο άτυχος άνθρωπος στον πλανήτη.

Δεν είσαι μόνος.

Τα τελευταία χρόνια, η ενασχόληση με τυχερά παιχνίδια έχει αυξηθεί κατακόρυφα, ιδιαίτερα σε νεαρές ηλικίες — τόσο στην Ελλάδα όσο και παγκοσμίως. Αν πάρεις δέκα εικοσάρηδες στην τύχη, είναι σχεδόν βέβαιο πως τουλάχιστον ένας παίζει συστηματικά: φρουτάκια, στοίχημα, ρουλέτα. Κι αν τους ρωτήσεις, σχεδόν όλοι δηλώνουν "λίγο συν" — κανείς δεν χάνει.

Οι περισσότεροι ξέρουν, έστω και διαισθητικά, πως "η μάνα πάντα κερδίζει". Αλλά αυτή η αλήθεια λειτουργεί διπλά: από τη μία ως προειδοποίηση, από την άλλη ως παραίτηση. Δημιουργείται έτσι μια διαστρεβλωμένη δυαδικότητα: είτε κάτι είναι σίγουρο, είτε είναι τυχερό και άρα στημένο — όπως η ρουλέτα, τα φρουτάκια, ο "κουβάς". Το αποτέλεσμα είναι ότι οτιδήποτε περιέχει αβεβαιότητα μπαίνει στο ίδιο τσουβάλι. Έχω βρεθεί σε κοινή παρέα με νέα άτομα που αντιμετωπίζουν το χρηματιστήριο σαν στοίχημα, απλώς επειδή "δεν είναι 100% σίγουρο".

<blockquote class="italic text-gray-400 border-l-4 border-gray-600 pl-4 my-6">
Τυχαίο το ένα, τυχαίο και το άλλο. Τι να έχεις μέση ετήσια απόδοση 10%, τι να παίξεις ένα «σιγουράκι» στο 1.10 — το ίδιο πράγμα, σωστά;
</blockquote>

Αυτή η σύγχυση γύρω από την τυχαιότητα και το ρίσκο δεν είναι τυχαία. Προκύπτει από έναν φόβο που έχουμε, σχεδόν ενστικτωδώς, απέναντι στην αβεβαιότητα. Η λέξη «τζόγος» είναι τόσο φορτισμένη που ακούγεται προσβλητική. Έτσι, φοβόμαστε – και ό,τι φοβόμαστε δεν το αγγίζουμε, κι ό,τι δεν αγγίζουμε δεν το μαθαίνουμε.

Δεν μας κατηγορώ. Από την κατάρρευση του χρηματιστηρίου στις αρχές της χιλιετίας μέχρι τις οικονομικές κρίσεις και την ανασφάλεια των τελευταίων ετών, είναι απολύτως λογικό να είμαστε διστακτικοί. Όμως, τίποτα στη ζωή δεν είναι 100% προβλέψιμο. Κάθε απόφαση που παίρνουμε χωρίς πλήρη πληροφόρηση –δηλαδή σχεδόν όλες μας οι αποφάσεις– είναι ένα ρίσκο. Τζογάρουμε.

Απ’ το τι θα αγοράσεις στο σούπερ μάρκετ μέχρι το που θα επενδύσεις τα λεφτά σου ή πότε θα προσπαθήσεις να διασχίσεις τον δρόμο όλα είναι αποφάσεις που πρέπει να πάρεις χωρίς να γνωρίζεις με σιγουριά όλες τις πληροφορίες. Δεν ξέρεις αν το προιόν που αγόρασες έχει αλλεργιογόνα, αν οι μετοχές που θα αγοράσεις θα καταρρεύσουν αύριο ή αν ένα κοπάδι από λυσσασμένους ταύρους σε ποδοπατήσει καθώς περνάς τον δρόμο. Κάθε μας επιλογή είναι ένα στοίχημα, είναι τζόγος. Όσο καλύτερα καταλαβαίνεις το ρίσκο, όσο καλύτερος τζογαδόρος είσαι, τόσο καλύτερες αποφάσεις παίρνεις.

Με λένε Holden. Και σήμερα θα προσπαθήσουμε να βάλουμε σε τάξη στο χάος της τυχαιότητας. Θα δούμε τι σημαίνει πραγματικά ρίσκο, γιατί μια απόφαση μπορεί να είναι σωστή ή λάθος παρότι αβέβαιη, και πώς κάποιοι άνθρωποι — με γνώση, όχι τύχη — τολμούν να ρισκάρουν, και κερδίζουν.

Πάμε να ξεκινήσουμε.

<h2 class="text-2xl font-bold my-6 text-center">Το κέρμα είναι πειραγμένο</h2>


Ας παίξουμε ένα παιχνίδι που όλοι μας λίγο πολύ γνωρίζουμε, κορώνα γράμματα. Θα βάλουμε και οι δύο από 10 ευρώ, εγώ διαλέγω κορώνα και εσύ γράμματα. Ο νικητής παίρνει τα 20 ευρώ και ο χαμένος χάνει τα λεφτά του. Υπάρχει ένα πρόβλημα ωστόσο, το νόμισμα που θα χρησιμοποιώ τυχαίνει να έρχεται κορώνα 51% των φορών (έναντι του 50% που θα ήταν το αναμενόμενο) χωρίς να το ξέρεις. 

Λίγο άδικο ε;

Το συγκεκριμένο παιχνίδι θα αποτελέσει τον πυρήνα της θεωρίας που θα αναπτύξουμε αλλά πρωτού μπλέξουμε με μαθηματικά ας εξετάσουμε πειραματικά τι συμβαίνει. Θα προσομοιώσουμε το παιχνίδι 100 φορές και θα δούμε τα αποτελέσματα του κάθε παίκτη στο τέλος.

<div class="flex flex-col items-center my-6">
  <img src="/graphics/episode_1/gifPnlHeadsWin.gif" alt="head win 100 tosses"/>
  <p class="text-sm text-gray-500 mt-2">Με πράσινο η κορώνα - Κόκκινο τα γράμματα</p>
</div>

Κοιτάζοντας τα αποτελέσματα παρατηρούμε τα εξής. Σε κάθε χρονική στιγμή όσο κερδισμένος είμαι εγώ τόσο χαμένος είσαι εσύ και αντίστροφα. Αυτό δεν μας εκπλήσσει ιδιαίτερα, σε κάθε ρίψη το κέρδος του νικητή προκύπτει απ’ την χασούρα του ηττημένου. Στην θεωρία παιγνίων τέτοιου είδους παιχνίδια λέγονται μηδενικού αθροίσματος και θα μας απασχολήσουν ιδιαίτερα σε επόμενα επεισόδια. Ας μην ξεφεύγουμε ωστόσο, τι άλλο μπορούμε να δούμε επί τόπου σε αυτό το γράφημα; Πληρώθηκα άπειρα διαλέγοντας κορώνα, κέρδισα κοντά στα 180 ευρώ μόλις με 100 επαναλήψεις.

Οκ θα πεις, περίπου 50/50 είναι κάποιες φορές θα κερδίζω εγώ κάποιες εσύ. Έχεις δίκαιο. Δεν είναι απίθανο να κερδίσεις παρόλο που βρίσκεσαι σε μειονεκτική θέση. Να ένα παράδειγμα μιας προσoμοίωσης όπου ο παίκτης που διάλεξε γράμματα κατέληξε κερδισμένος μετά από 100 ρίψεις:

<div class="flex flex-col items-center my-6">
  <img src="/graphics/episode_1/gifPnlTailWins.gif" alt="head loss 100 tosses"/>
</div>

Η παραπάνω παρατήρηση γεννάει και τα πρώτα ερωτήματα, αν παίξουμε αυτό το παιχνίδι 100 φορές, πόσο πιθανό είναι να βγεις κερδισμένος; Και κατά μέσο όρο, μετά από 100 ρίψεις πόσο κερδισμένος/χαμένος θα είσαι;

<h2 class="text-2xl font-bold my-6 text-center">Ο ελέφαντας στο δωμάτιο</h2>

Το έφερα απ’ εδώ κι απ’ εκεί μέχρι τώρα αλλά ήρθε η ώρα να μιλήσουμε για πιθανότητες. Σίγουρα όλοι έχουμε ακούσει τη λέξη «πιθανότητα» πολλές φορές, ξέρουμε ότι ένα κέρμα έρχεται 50% κορώνα, ότι ένα ζάρι έρχεται 1 στις 6 άσσος. Έχουμε μια διαίσθηση για τον κόσμο της τυχαιότητας. Μιας και η έννοια της πιθανότητας θα είναι το βασικό εργαλείο που θα χρησιμοποιούμε θα την αποσαφηνίσουμε εδώ.

Όταν εκτελούμε ένα τυχαίο πείραμα υπάρχουν πολλά διαφορετικά σενάρια που μπορεί να συμβούν (τυχαίο είναι εξ' άλλου). Ρίχνουμε ένα ζάρι, το αποτέλεσμα μπορεί να είναι από 1 μέχρι 6. Το σύνολο όλων αυτών των πιθανών αποτελεσμάτων ονομάζεται δειγματικός χώρος και συμβολίζεται με το ελληνικό γράμμα $\Omega$. Στο παράδειγμα με το ζάρι θα λέγαμε πως $\Omega = \\{1,2,3,4,5,6\\}$. Τα ενδεχόμενα τώρα του τυχαίου πειράματος θέλω να τα σκεφτείς σαν όλα τα πιθανά στοιχήματα που μπορείς να βάλεις. Μπορώ να ποντάρω ότι το ζάρι θα έρθει άσσος, ή μπορεί να ποντάρω πως το ζάρι θα έρθει ζυγός αριθμός, ή μπορεί να ποντάρω πως το ζάρι θα έρθει από 1 μέχρι 3 ή οτιδήποτε άλλο μπορώ να φανταστώ. Όλα αυτά είναι ενδεχόμενα του τυχαίου πειράματος. Αν μαζέψουμε όλα τα ενδεχόμενα μαζί (τα οποία είναι ομολογουμένως πάρα πολλά για να τα γράψουμε αναλυτικά εδώ) φτιάχνουμε τον λεγόμενο χώρο ενδεχομένων που συμβολίζεται πολλές φορές ως $$\mathcal{F}$$.

Η πιθανότητα τώρα $$P$$ είναι απλά ένας μηχανισμός που δίνει σε αυτά τα ενδεχόμενα ένα σκορ ανάλογα με το πόσο συχνά περιμένουμε να συμβούν. Το σκορ αυτό είναι ένας αριθμός απ' το 0 εώς το 1 (πολλές φορές συμβολίζουμε την πιθανότητα ποσοστιαία, δηλαδή για παράδειγμα 50%=0.5). Αυτό είναι και η πρώτη απαίτηση που έχουμε γι' αυτόν τον μηχανισμό, θέλουμε η πιθανότητα να μην είναι αρνητική. Μαθηματικά θα εκφράζαμε το παραπάνω ως:

$$
\begin{equation}
P(E) \geq 0, \forall E \in \mathcal{F} \\
\end{equation}
$$

Δηλαδή, για κάθε πιθανό πράγμα που μπορεί να συμβεί ($$\forall E \in \mathcal{F}$$) η πιθανότητα αυτού του ενδεχομένου θέλουμε να είναι απο 0 και πάνω ($P(E) \geq 0$).

Τα ενδεχόμενα που συμβαίνουν πιο συχνά παίρνουν μεγαλύτερο σκορ και τα ενδεχόμενα που συμβαίνουν πιο σπάνια μικρότερο. Για παράδειγμα, θα περιμένα η πιθανότητα το ζάρι να έρθει ζυγός αριθμός να είναι μεγαλύτερη απ' την πιθανότητα το ζάρι να έρθει 2. Ποιό είναι το ενδεχόμενο που συμβαίνει πιο συχνά από κάθε άλλο; Το ζάρι να έρθει οτιδήποτε από 1 μέχρι 6. Είμαστε 100% σίγουροι ότι αυτό θα συμβεί, μαθηματικά θα λέγαμε:

$$
\begin{equation}
P(\{1,2,3,4,5,6\}) = 1
\end{equation}
$$

Ή αλλιώς:

$$
\begin{equation}
P(\Omega) = 1
\end{equation}
$$

Πιο απλά, αν ρίξουμε το ζάρι σίγουρα θα έρθει κάποιος αριθμός από 1 εώς 6. 100% ή αλλίως με πιθανότητα 1.

Η τελευταία απαίτηση που θα έχουμε απ' τον μηχανισμό αυτόν είναι λίγο πιο σύνθετη. Ας σκεφτούμε ότι θέλουμε να βρούμε την πιθανότητα το ζάρι να έρθει ζυγός. Αυτό δεν είναι παρά η πιθανότητα το ζάρι να έρθει 2 ή 4 ή 6. Θα ήταν λογικό να φανταστούμε λοιπόν ότι η πιθανότητα να φέρουμε ζυγό αριθμό στο ζάρι θα ήταν η πιθανότητα να φέρουμε 2 + την πιθανότητα να φέρουμε 4 + την πιθανότητα να φέρουμε 6. Δηλαδή:

$$
\begin{equation}
P(\text{Ζυγός}) = P(\{2,4,6\}) = P(2) + P(4) + P(6)
\end{equation}
$$

Γενικότερα, αν έχουμε κάποια ενδεχόμενα τα οποία δεν μπορούν να συμβούν ταυτόχρονα (δεν μπορούμε να φέρουμε 2 και 6 ταυτόχρονα σε μια ζαρία), η πιθανότητα να συμβεί έστω και ένα απ' αυτά είναι το άθροισμα των πιθανοτήτων αυτών των ενδεχομένων. Μαθηματικά θα γράφαμε:

$$
P( \cup_{i=1}^{+\infty} E_i ) = \sum_{i=1}^{+\infty} P(E_i)
$$

Αυτό είναι όλο, η πιθανότητα είναι ένας μηχανισμός που αποδίδει ένα σκορ σε κάθε τι που μπορεί να συμβεί και έχει μόλις 3 ιδιότητες. Οι ιδιότητες αυτές αποτελούν την [αξιωματική θεμελίωση της πιθανότητας](https://en.wikipedia.org/wiki/Probability_axioms) απ' τον Kolmogorov και συνοψίζονται παρακάτω:

$$
\begin{gather*}
    P(E) \geq 0, \forall E \in \mathcal{F} \\
    P(\Omega) = 1 \\
    P( \cup_{i=1}^{+\infty} E_i ) = \sum_{i=1}^{+\infty} P(E_i), \text{αν για κάθε i, j: } E_i \cap E_j = \emptyset 
\end{gather*}
$$

Έχοντας πει τα παραπάνω, όταν μιλάμε για πιθανότητες θέλω να σκέφτεσαι ποσοστά. Όταν λέμε πως η πιθανότητα ένα ζάρι να έρθει άσσος είναι 1/6, εννοούμε πως αν ρίξουμε το ζάρι 600 φορές, περίπου 100 απ' αυτές θα φέρει άσσο. Αυτή η ερμηνεία λέγεται συχνιστική (frequentist) και είναι η πιο απλή και κοινή προσέγγιση. Υπάρχουν και άλλες ερμηνείες της πιθανότητας – που σε κάποιες περιπτώσεις είναι πιο χρήσιμες – αλλά για την ώρα, θα σκεφτόμαστε τις πιθανότητες με βάση τη συχνότητα: ως το ποσοστό εμφάνισης ενός ενδεχομένου σε πολλές επαναλήψεις.

<h2 class="text-2xl font-bold my-6 text-center">Προσεγγίζοντας την Χασούρα</h2>

Ας εφαρμόσουμε το παραπάνω στο παιχνίδι μας ώστε να δούμε πόσο πιθανό είναι αν διαλέγουμε γράμματα να βγούμε κερδισμένοι μετά από αρκετές ρίψεις. Αυτή την πιθανότητα μπορούμε να την υπολογίσουμε ακριβώς, ωστόσο ο υπολογισμός απαιτεί εργαλεία που δεν μας είναι ακόμα διαθέσιμα, υπομονή.

Αντι να υπολογίσουμε την πιθανότητα με ακρίβεια λοιπόν θα κάνουμε το εξής. Θα χρησιμοποιήσουμε την συχνιστική ερμηνεία της πιθανότητας ως ποσοστό. Θα παίξουμε 100 φλίπες πολλές φορές διαλέγοντας και κάθε φορά στο τέλος των 100 ρίψεων θα βλέπουμε αν είμαστε κερδισμένοι ή χαμένοι. Στο τέλος θα μετρήσουμε το ποσοστό των φορών που ήμασταν κερδισμένοι για να εκτιμήσουμε την πιθανότητα νίκης. Η μέθοδος αυτή ονομάζεται [Monte Carlo](https://en.wikipedia.org/wiki/Monte_Carlo_method) και θα την χρησιμοποιούμε συχνά για υπολογισμούς.

Ας παίξουμε 100 φλίπες με 49% πιθανότητα επιτυχίας κάθε φορά και ας δούμε πόσο συχνά θα είμαστε κερδισμένοι στο τέλος.

<div class="flex flex-col items-center my-6">
  <img src="/graphics/episode_1/gifProbWinGraph51Pct.gif" alt="prob win 100 tosses"/>
  <p class="text-sm text-gray-500 mt-2">Πιθανότητα νίκης σε 100 ρίψεις επιλέγοντας γράμματα - 49% να έρθει γράμματα</p>
</div>

Βλέπουμε πως ενώ έχουμε μόλις 1% μειονέκτημα σε σχέση με ένα καθαρό coin flip η πιθανότητα να κερδίσουμε σε βάθος χρόνου είναι λιγότερη από 40%. Οκ, όχι κάτι τραγικό εκ πρώτης όψης. Για να δούμε τι γίνεται σε λίγο μεγαλύτερο χρονικό ορίζοντα.

<div class="flex flex-col items-center my-6">
  <img src="/graphics/episode_1/gifProbWin51Pct_1K.gif" alt="prob win 1000 tosses"/>
  <p class="text-sm text-gray-500 mt-2">Πιθανότητα νίκης σε 1000 ρίψεις επιλέγοντας γράμματα - 49% να έρθει γράμματα</p>
</div>

Παρατηρούμε μια σταδιακή πτώση όσο αυξάνουμε τις ρίψεις, πλέον μετά από 1000 στοιχήματα μόλις 3 φορές στις 10 θα είμαστε κερδισμένοι. Για να δούμε τι γίνεται όσο παίζουμε ακόμα περισσότερο, μετά από 10 χιλιάδες επαναλήψεις.

<div class="flex flex-col items-center my-6">
  <img src="/graphics/episode_1/gifProbWinGraph_10K.gif" alt="prob win 1000 tosses"/>
  <p class="text-sm text-gray-500 mt-2">Πιθανότητα νίκης σε 10Κ ρίψεις επιλέγοντας γράμματα - 49% να έρθει γράμματα</p>
</div>

**Μόλις** 1% μειονέκτημα, σχεδόν καθαρό 50/50. Κι όμως βλέπουμε ότι αν παίξουμε 10 χιλιάδες φορές δεν έχουμε ελπίδα. Η πιθανότητα να έχουμε έστω και ένα μικρό κέρδος είναι πρακτικά 0. Αυτό είναι και το πρώτο συμπέρασμα απ' το παιχνίδι μας.

<blockquote class="italic text-gray-400 border-l-4 border-gray-600 pl-4 my-6">
  Όταν παίζουμε στοίχημα με μειονέκτημα, όσο μικρό και αν είναι αυτό, όσο λιγότερο παίξουμε τόσο το καλύτερο για εμάς. Όσο κυνηγάμε τις ήττες μας και παίζουμε περισσότερο με το εν λόγω μειονέκτημα τόσο μικρότερη θα είναι η πιθανότητα να βγούμε κερδισμένοι στο τέλος. Η βέλτιστη στρατηγική είναι να μην παίξουμε εξ' αρχής - ή αν έχουμε παίξει  ήδη - να σταματήσουμε τώρα.
</blockquote>

Είδαμε πως αν παίζουμε με 1% μειονέκτημα, μετά από 10 χιλιάδες στοιχήματα η πιθανότητα να είμαστε συν είναι σχεδόν 0. Για να δούμε πως αλλάζει αυτή η συμπεριφορά όσο μεγαλώνουμε το μειονέκτημά μας, κρατώντας τις ρίψεις σταθερές, ίσες με 100.

<div class="flex flex-col items-center my-6">
  <img src="/graphics/episode_1/gifProbWinGraph55Pct.gif" alt="prob win 100 tosses"/>
  <p class="text-sm text-gray-500 mt-2">Πιθανότητα νίκης σε 100 ρίψεις επιλέγοντας γράμματα - 45% να έρθει γράμματα</p>
</div>


Παρ' όλο που αυξάνουμε το πλεονέκτημα για την κορώνα μόλις 4% βλέπουμε ότι η πιθανότητα να κερδίσουμε επιλέγοντας γράμματα πέφτει δραματικά. Μόλις 1 στις 10 φορές μετά από 100 ρίψεις θα είμαστε κερδισμένοι, 90% θα είμαστε μείον.


<div class="flex flex-col items-center my-6">
  <img src="/graphics/episode_1/gifProbWinGraph60Pct.gif" alt="prob win 100 tosses"/>
  <p class="text-sm text-gray-500 mt-2">Πιθανότητα νίκης σε 100 ρίψεις επιλέγοντας γράμματα - 40% να έρθει γράμματα</p>
</div>


Μόλις το πλεονέκτημα για την κορώνα ανέβει στο 60% βλέπουμε πως στην ουσία δεν θα είμαστε κερδισμένοι ποτέ μετά από 100 ρίψεις. Όταν το μειονέκτημά μας ήταν 1% είδαμε πως μετά από 10 χιλιάδες ρίψεις πρακτικά δεν θα είμαστε κερδισμένοι ποτέ. Με 10% μειονέκτημα χρειάζονται μόλις 100 ρίψεις για να είμαστε με βεβαιότητα μείον.

<h2 class="text-2xl font-bold my-6 text-center">Expected Value</h2>

Γνωρίζουμε πλέον πόσο πιθανό είναι να βγούμε κερδισμένοι ή χαμένοι μετά από πολλές επαναλήψεις ενός παιχνιδιού. Είδαμε ότι, παίζοντας γράμματα σε ένα νόμισμα που φέρνει κορώνα με πιθανότητα 51%, έχουμε ένα μικρό μειονέκτημα – μόλις 1%. Κι όμως, όσο περισσότερες φορές παίζουμε, τόσο μικραίνει η πιθανότητα να βγούμε κερδισμένοι. Ξέρουμε λοιπόν ότι κατά πάσα πιθανότητα θα χάσουμε. Αυτό όμως από μόνο του δεν μας λέει πολλά. Ενδεχομένως να χάνουμε περισσότερες φορές απ' ό,τι κερδίζουμε αλλά τις φορές που κερδίζουμε να είμαστε τόσο κερδισμένοι όπου να εξουδετερώνεται η χασούρα.

Είναι λογικό να αναρωτηθούμε πόσο κερδισμένοι ή χαμένοι θα είμαστε κατά μέσο όρο στο τέλος των 100 ρίψεων. Για να απαντήσουμε, ας δούμε έναν υπολογισμό.

Αν παίξουμε 100 φορές, περιμένουμε — κατά προσέγγιση — να φέρουμε κορώνα 51 φορές και γράμματα 49 φορές. Εννοείται πως στην πράξη δεν θα είναι ακριβώς έτσι, αλλά μας αρκεί για τον υπολογισμό.

$$
\begin{gather*}
\text{Κορώνα}: 51  \text{ φορές} \cdot 10 \text{€} = 510 \text{€} \\

\text{Γράμματα}: 49 \text{ φορές} \cdot (–10 \text{€}) = –490 \text{€} \\


\text{Συνολικό κέρδος}: 510 - 490 = 20 \text{€} \\


\text{Κέρδος ανά ρίψη}: 20 \text{€} / 100 = 0,20 \text{€}

\end{gather*}
$$

Τι εννοούμε όταν λέμε ότι το κέρδος μας είναι 20 λεπτά ανά ρίψη; Υπάρχει περίπτωση να κερδίσουμε μια ρίψη νομίσματος και να ανταμειφθούμε με ακριβώς 20 λεπτά; Προφανώς και όχι. Κάθε φορά είτε κερδίζουμε είτε χάνουμε 10 ευρώ. Αυτό που εννοούμε λέγοντας ότι βγάζουμε 20 λεπτά ανά ρίψη είναι πως αν παίξουμε αυτό το παιχνίδι πάρα πολλές φορές, κατά μέσο όρο το κέρδος ανά ρίψη που θα έχουμε θα είναι 20 λεπτά.

Αυτή η ιδέα είναι η καρδιά της θεωρίας πιθανοτήτων: ο μέσος όρος των αποτελεσμάτων ενός τυχαίου πειράματος όταν το επαναλαμβάνεις πολλές φορές. Αυτή είναι η αναμενόμενη τιμή (expected value).

Ας την γράψουμε επίσημα:

$$
\begin{equation}
    \text{EV}=P(\text{Κέρδος}) \cdot \text{Κέρδος}+ P(\text{Χασούρα}) \cdot \text{Ζημία}

\end{equation}
$$

Στο παράδειγμά μας έχουμε:

$$
\begin{equation}
EV=0.51 * 10 + 0.49 * (−10)=5.1−4.9=+0,20 \text{€ ανά ρίψη}
\end{equation}
$$

Η μέση τιμή (EV) είναι το βασικό εργαλείο για να αξιολογείς το ρίσκο, αν το να ρισκάρεις εδώ αξίζει τον κόπο. Όταν το EV είναι θετικό, λέμε ότι το στοίχημα είναι +EV – περιμένεις να κερδίσεις μακροπρόθεσμα. Αν είναι αρνητικό, είναι –EV — θα χάνεις στο βάθος του χρόνου. Εδώ, ποντάροντας κορώνα έχουμε +EV. Ποντάροντας γράμματα, –EV.

Στο πνεύμα της αγαπημένης μας πλέον μεθόδου - Monte Carlo - θα κάνουμε ένα ακόμα πείραμα, απ' την μεριά του παίκτη που επιλέγει κορώνα αυτή την φορά. Θα παίξουμε πάλι 100 ρίψεις με 51% πιθανότητα να φέρουμε κορώνα και θα μετρήσουμε τα λεφτά που βγάλαμε. Στο τέλος, θα υπολογίσουμε τον μέσο όρο μέσω του ακόλουθου τύπου:

$$
\begin{equation} 
\frac{\text{Συνολικό Κέρδος}}{100 \text{(Πλήθος Ρίψεων)}}
\end{equation}
$$

<div class="flex flex-col items-center my-6">
  <img src="/graphics/episode_1/gifEvGraph51Pct.gif" alt="ev after 100 tosses, 51% win rate"/>
  <p class="text-sm text-gray-500 mt-2">Μέσο κέρδος μετά από 100 ρίψεις - 51% να έρθει κορώνα</p>
</div>

Παρατηρούμε το εξής, στην αρχή του γραφήματος το μέσο μας κέρδος πηδάει πάνω κάτω και δεν ακολουθεί απαραίτητα την πράσινη γραμμή που είναι το θεωρητικό μέσο κέρδος. Όσο περισσότερο παίξουμε ωστόσο βλέπουμε ότι το μέσο κέρδος μας συγκλίνει προς αυτό που υπολογίσαμε παραπάνω (20 λεπτά ανά ρίψη). Αυτό το φαινόμενο ότι το μέσο κέρδος πλησιάζει ένα συγκεκριμένο νούμερο όσο παίζουμε πολλές φορές – δεν είναι τυχαίο. Στην θεωρία πιθανοτήτων λέγεται [νόμος των μεγάλων αριθμών](https://el.wikipedia.org/wiki/%CE%9D%CF%8C%CE%BC%CE%BF%CF%82_%CF%84%CF%89%CE%BD_%CE%BC%CE%B5%CE%B3%CE%AC%CE%BB%CF%89%CE%BD_%CE%B1%CF%81%CE%B9%CE%B8%CE%BC%CF%8E%CE%BD) και αποτελεί τον λόγω που το EV είναι τόσο σημαντικό νούμερο για την αξιολόγηση του ρίσκου.

<blockquote class="italic text-gray-400 border-l-4 border-gray-600 pl-4 my-6">
  Όσο περισσότερο παίζουμε τόσο περισσότερο τα κέρδη μας θα προσεγγίζουν το θεωρητικό μέσο κέρδος που υπολογίσαμε. Συνεπώς, αν βρίσκεσαι σε μια κατάσταση με θετική αναμενόμενη τιμή (+EV), σε συμφέρει να συνεχίσεις να παίζεις όσο περισσότερο γίνεται. Δεν έχει σημασία αν ήσουν άτυχος στις πρώτες 10 ή 100 ρίψεις — αν συνεχίσεις, με μαθηματική βεβαιότητα στο τέλος θα είσαι κερδισμένος. Η πιθανότητα να είσαι χαμένος, όσο ο αριθμός των παιχνιδιών τείνει στο άπειρο, είναι μηδέν.
  
  Αντίστροφα, σε μια αρνητική EV κατάσταση, όσο συνεχίζεις να παίζεις, τα χρήματά σου θα μειώνονται σταθερά, μέχρι να τα χάσεις όλα κάτι το οποίο θα συμβεί με απόλυτη βεβαιότητα.
</blockquote>


<h2 class="text-2xl font-bold my-6 text-center">Adverse Selection</h2>

Θα μιλήσουμε αναλυτικά για το adverse selection σε επόμενα επεισόδια. Αλλά επειδή μιλήσαμε για EV θεωρώ πως πρέπει να έχει την τιμητική του. Φαντάσου το ακόλουθο σενάριο:

Παίζεις μπιλιάρδο και είσαι σχετικά καλός. Υπολογίζεις ότι μπορείς να κερδίσεις το 90% των παικτών σε ένα τυχαίο μαγαζί. Πας λοιπόν σε ένα μπιλιαρδάδικο, και κάποιος σου προτείνει να παίξετε ένα ματς για 10 ευρώ. Σκέφτεσαι λοιπόν:

<blockquote class="italic text-gray-400 border-l-4 border-gray-600 pl-4 my-6">
    "Έχω 90% πιθανότητα να κερδίσω, συνεπώς $0.9 \cdot 10 + 0.1 \cdot (–10) = +8$ ευρώ. Ξεκάθαρα +EV, παίζουμε!"
</blockquote>

Λάθος.

Το λάθος είναι στην υπόθεση. Το γεγονός ότι αυτός ο παίκτης ήρθε να σου προτείνει στοίχημα δεν σημαίνει ότι είναι ένα τυχαίο μέλος του πληθυσμού, όπου έχεις 90% πιθανότητα να κερδίσεις. Το πιθανότερο είναι πως σε παρακολούθησε, σε ζύγισε, και πιστεύει ότι έχει πλεονέκτημα απέναντί σου. Αν δεν πίστευε ότι είναι αρκετά πιθανό να σε κερδίσει δεν θα σου έκανε αυτή την πρόταση.

Μπορεί να είναι απλώς κάποιος απελπισμένος τζογαδόρος; Κάποις που ήθελε οπωσδήποτε να παίξει για λεφτά και έτυχε να ήσουν ο πρώτος που βρήκε; Σίγουρα δεν είναι απίθανο, δεν θα έβαζα τα λεφτά μου εκεί ωστόσο. Η ορθολογική σου στάση σε κάθε τέτοια πρόταση πρέπει να είναι:

<blockquote class="italic text-gray-400 border-l-4 border-gray-600 pl-4 my-6">
«Γιατί αυτός μου προτείνει αυτό το στοίχημα;»
</blockquote>

Σχεδόν πάντα η απάντηση είναι:

<blockquote class="italic text-gray-400 border-l-4 border-gray-600 pl-4 my-6">
  «Επειδή θεωρεί ότι έχει πλεονέκτημα».
</blockquote>

Αντίστοιχα, όταν μπαίνεις σε ένα καζίνο και βλέπεις πολλά διαθέσιμα παιχνίδια, αναρωτήσου: υπάρχει περίπτωση κάποιο απ’ αυτά να είναι θετικά προσδοκώμενο για σένα; Όχι. Αν ήταν, δεν θα υπήρχε. Ολόκληρο το μοντέλο λειτουργίας του καζίνο βασίζεται στο γεγονός ότι όλα τα παιχνίδια είναι –EV για τον παίκτη.

Μπορεί να τύχει να κερδίσεις; Εννοείται, όπως μπορεί να κερδίσεις επιλέγοντας γράμματα στο παιχνίδι παραπάνω. Μπορεί να περάσεις καλά για λίγο; Βεβαίως. Αλλά το σύστημα είναι φτιαγμένο έτσι ώστε, όσο παίζεις, να χάνεις. Και όταν αρχίσουν να σου προσφέρουν δωρεάν φαγητό, ποτά, δωμάτια ή free spins — μάντεψε. Δεν είναι φιλοξενία. Θέλουν απλά να μείνεις εκεί ακριβώς που είσαι. Περιμένουν ο νόμος των μεγάλων αριθμών να κάνει τα μαγικά του.

Λέγοντας όλα αυτά λογικά θα σκέφτεσαι πως πιό πιθανό είναι κάποιος να δεχτεί να του κόψεις τα πόδια παρά να στρίψει το νόμισμα με μειονέκτημα. Ακόμα και αν το νόμισμα ήταν δίκαιο, θα έλεγαν: «Δεν έχει νόημα να παίζω αν το κέρδος είναι μηδέν». Και σωστά — αν το EV είναι μηδέν, δεν υπάρχει λόγος να ασχοληθείς.

Και όμως, στην πραγματικότητα αυτό συμβαίνει συνεχώς. Οι άνθρωποι μπαίνουν καθημερινά σε καταστάσεις με αρνητική αναμενόμενη τιμή — συχνά χωρίς καν να το καταλαβαίνουν.

<h2 class="text-2xl font-bold my-6 text-center">Ρουλέτα</h2>

Ποιος δεν έχει παίξει ρουλέτα έστω και μία φορά; Ακόμα κι εγώ, που μιλάω τόση ώρα για EV και πιθανότητες, έχω βρεθεί σε καζίνο με φίλους και έχω παίξει — ενώ ήξερα ότι είμαι σε μειονεκτική θέση.
Αν έχεις πάει ποτέ σε καζίνο, θα έχεις δει τον κόσμο γύρω από το τραπέζι της ρουλέτας να παίζει διάφορα «συστήματα», να μοιράζει τις μάρκες του με συγκεκριμένο τρόπο, να ποντάρει στα «ορφανά» (ακόμα δεν ξέρω τι είναι αυτό). Όλοι ψάχνουν τη μαγική στρατηγική που θα τους κάνει να τα μαζέψουν. Υπάρχουν ακόμα και οθόνες που δείχνουν τους hot αριθμούς — κάτι που πάντα θεωρούσα παραπλανητικό. Όχι ότι τα καζίνο είναι υπόδειγμα ηθικής, μάλλον το αντίθετο, αλλά ακόμα και γι’ αυτά, το συγκεκριμένο μου φαινόταν πάντα too low.

Πάμε λοιπόν να δούμε τη ρουλέτα χρησιμοποιώντας τα εργαλεία που έχουμε. Ξεκινάμε με την απλή παραλλαγή: κόκκινο ή μαύρο. Αν είσαι νορμάλ άνθρωπος και δεν ξέρεις ακριβώς πως δουλεύει η ρουλέτα εξηγώ σύντομα:

Η ευρωπαϊκή ρουλέτα έχει 37 αριθμούς — από το 0 έως το 36. Οι 18 είναι μαύροι, οι άλλοι 18 κόκκινοι και το 0 είναι πράσινο. Στην αμερικανική ρουλέτα υπάρχει επιπλέον και το 00, αλλά προς το παρόν μένουμε στην ευρωπαϊκή.
Το παιχνίδι είναι απλό: ο γκρουπιέρης ρίχνει τη μπίλια, εσύ ποντάρεις αν θα κάτσει σε κόκκινο ή μαύρο. Αν μαντέψεις σωστά, διπλασιάζεις το στοίχημά σου. Αν όχι, το χάνεις.

Ας υπολογίσουμε το EV του να ποντάρεις 10 ευρώ στο μαύρο:

$$
\begin{equation}
EV_{\text{Μαύρο}} = \frac{18}{37} \cdot 10 \text{€} + \frac{19}{37} \cdot (-10 \text{€}) = -\frac{10}{37} \text{€} = -0.27 \text{€}
\end{equation}
$$

Για κάθε δεκάρικο που παίζουμε λοιπόν περιμένουμε να χάσουμε 27 λεπτά. Το ζερό είναι αυτό που κάνει τη ζημιά: χωρίς αυτό, το παιχνίδι θα ήταν break-even. Με αυτό, όμως, έχεις αρνητική αναμενόμενη τιμή — χάνεις κατά μέσο όρο περίπου 27 λεπτά για κάθε 10 ευρώ που ποντάρεις. Αυτό είναι χειρότερο ακόμα και από το παιχνίδι με το νόμισμα που αναλύσαμε νωρίτερα, όπου το EV ήταν –0,20 ευρώ.

Οπότε, μήπως συμφέρει να ποντάρεις σε μεμονωμένους αριθμούς;

Εξηγώ σύντομα πως δουλεύει το ποντάρισμα σε μεμονωμένους αριθμούς: αν ποντάρεις 10 ευρώ σε έναν αριθμό (π.χ. το 6) και αυτός βγει, κερδίζεις 36 φορές το στοίχημά σου. Δηλαδή 360 ευρώ συνολικά, εκ των οποίων 350 είναι καθαρό κέρδος (αφαιρώντας τα 10 που έβαλες). Η πιθανότητα να πετύχεις το σωστό νούμερο είναι 1/37. Άρα το EV είναι:

$$
\begin{equation}
EV_{\text{αριθμός}} = \frac{1}{37} \cdot 350 \text{€} + \frac{36}{37} \cdot (-10) \text{€} = -\frac{10}{37} \text{€} = -0.27 \text{€}
\end{equation}
$$

Ακριβώς το ίδιο EV με το κόκκινο-μαύρο. Στην πραγματικότητα, ό,τι και να παίξεις — μονά, ζυγά, δωδεκάδες, στήλες, «ορφανά» — το EV σου θα είναι πάντα $$–\frac{1}{37}$$ του πονταρίσματος.

Την επόμενη φορά λοιπόν που θα σκέφτεσαι να παίξεις τα «ορφανά», να θυμάσαι: το καζίνο τρίβει τα χέρια του. Δεν τους νοιάζει τι θα διαλέξεις. Ξέρουν ήδη ότι μαθηματικά θα χάσεις — το μόνο που περιμένουν είναι να συνεχίσεις να παίζεις.

<h2 class="text-2xl font-bold my-6 text-center">Utility Theory</h2>

Παρόλο που μέσα σε δύο προτάσεις μπορούμε να αποδείξουμε πως η ρουλέτα είναι ένα μαθηματικά κακό στοίχημα για τον παίκτη, τα τραπέζια της είναι πάντα γεμάτα. Γιατί συμβαίνει αυτό;

Ένα μέρος των παικτών απλώς δεν γνωρίζει ότι η ρουλέτα είναι ένα παιχνίδι στο οποίο θα χάνουν μακροπρόθεσμα. Θυμάμαι σε μια συζήτηση με έναν συνάδελφο, μου έλεγε ότι υπάρχουν online καζίνο που προσφέρουν και Ευρωπαϊκή και Αμερικανική ρουλέτα, και αρκετοί παίκτες επιλέγουν την Αμερικανική. Αν δεν σου είναι προφανές γιατί αυτή είναι η χειρότερη επιλογή... το αφήνω σαν άσκηση. Αν είσαι ένας απ’ αυτούς, καλώς ήρθες. Αυτό το επεισόδιο ήταν για σένα, και ελπίζω να σε βοήθησε έστω και λίγο.

Ένα άλλο κομμάτι είναι άνθρωποι με πρόβλημα εθισμού. Άτομα που χρειάζονται βοήθεια και δεν μπορούν να ελέγξουν τη συμπεριφορά τους. Κάποιοι ίσως πιστεύουν ότι "ήρθε η ώρα τους", πως το σύμπαν/ο Θεός/το κάρμα τούς χρωστάει, κι ότι μετά από τόσες ήττες, η νίκη είναι βέβαιη.

Αλλά θέλω να πιστεύω ότι αυτοί δεν είναι η πλειοψηφία. Οι περισσότεροι παίκτες πιστεύω παίζουν μια φορά στο τόσο, γνωρίζοντας ότι μάλλον θα χάσουν. Ίσως πάνε στο καζίνο με την παρέα τους στις γιορτές ή σε κάποια ιδιαίτερη περίσταση. Και αυτό είναι απόλυτα ΟΚ.
Πολλά πράγματα στη ζωή είναι –EV. Το να πάρεις μια μπύρα σε ένα μαγαζί, για παράδειγμα, είναι –EV: θα την πλήρωνες φθηνότερα στο σούπερ μάρκετ ή θα μπορούσες να τη φτιάξεις μόνος σου. Όμως το utility που μου προσφέρει το να πιώ μια μπύρα με την παρέα μου σε ένα μαγαζί που μ' αρέσει υπερισχύει του οικονομικού κόστους.

Με την ίδια λογική, αν περνάς καλά παίζοντας λίγα λεφτά στη ρουλέτα ή στο στοίχημα, και έχεις πλήρη επίγνωση του μειονεκτήματός σου (που πλέον ελπίζω πως έχεις), δεν υπάρχει κανένα πρόβλημα. Δεν είναι ο τρόπος που εγώ προσωπικά θα διάλεγα για να διασκεδάσω, αλλά η διασκέδαση είναι προσωπικό πράγμα. Εφόσον δεν έχεις αυταπάτες, τι να τα δίνεις σε ποτά, τι στη ρουλέτα.

Η θεωρία που περιγράφει το πώς ένας ορθολογικός παίκτης μπορεί να επιλέξει κάτι που έχει χαμηλότερο EV αλλά μεγαλύτερο προσδοκώμενο όφελος λέγεται Expected Utility Theory. Είναι ένα από τα πιο σημαντικά εργαλεία στη θεωρία παιγνίων και στα οικονομικά της αβεβαιότητας, και θα μας απασχολήσει εκτενώς σε επόμενα επεισόδια.

<h2 class="text-2xl font-bold my-6 text-center">Πριν το Τέλος</h2>

Αν έφτασες μέχρι εδώ, έχεις ήδη αποκτήσει ένα πολύτιμο εργαλείο: την αναμενόμενη τιμή. Όταν γνωρίζεις τις πιθανότητες όλων των ενδεχομένων – όπως στη ρουλέτα ή στο απλό πείραμα με το νόμισμα – μπορείς, με απόλυτη ακρίβεια, να αποφανθείς αν ένα ρίσκο είναι καλό για σένα ή αν πετάς τα λεφτά σου στα σκουπίδια.

Αλλά τι γίνεται όταν δεν ξέρεις τις πιθανότητες; Ή χειρότερα, όταν νομίζεις πως τις ξέρεις — και κάνεις λάθος;  
Τι κάνεις όταν ο κόσμος δεν σου λέει την αλήθεια ευθέως; Τι γίνεται αν θες να μελετήσεις κάτι πιο πολύπλοκο, όπως το αποτέλεσμα ενός αγώνα ποδοσφαίρου;

Στο επόμενο επεισόδιο, θα μελετήσουμε τέτοια σενάρια, όπου οι πιθανότητες δεν είναι δεδομένες εξ αρχής. Θα μιλήσουμε για το αθλητικό στοίχημα, αλλά και τις πιο εξελιγμένες μορφές του: τα [predictions markets](https://en.wikipedia.org/wiki/Prediction_market). Θα συζητήσουμε για Variance πότε το αγαπημένο μας πλεόν EV δεν μας δίνει την πλήρη εικόνα. Θα μιλήσουμε για [Kelly Sizing](https://en.wikipedia.org/wiki/Kelly_criterion) και [risk neutral pricing](https://www.investopedia.com/terms/r/risk-neutral-probabilities.asp), θα εξηγήσουμε πώς λειτουργούν πλατφόρμες όπως η [Kalshi](https://kalshi.com/), το [Polymarket](https://polymarket.com) και το [Betfair](https://betfair.com), τι είναι το [market making](https://en.wikipedia.org/wiki/Market_maker) και πως μεγάλοι οργανισμοί παρέχουν ρευστότητα σε τέτοιες αγορές για κέρδος.

Σ’ ευχαριστώ για την προσοχή σου. Ήμουν ο Holden, και μέχρι την επόμενη φορά… Καλή τύχη<sup>™</sup>.